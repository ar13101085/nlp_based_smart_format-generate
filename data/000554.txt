রোগীর নাম আব্দুল জব্বার, বয়স ৬৮ বছর। কুমিল্লার একজন অবসরপ্রাপ্ত শিক্ষক। প্রায় তিন বছর আগে তিনি লক্ষ্য করলেন যে ডান হাতে সামান্য কাঁপুনি হচ্ছে। প্রথমে ভেবেছিলেন বয়সের কারণে হয়তো হাত কাঁপছে। কিন্তু ক্রমশ কাঁপুনি বাড়তে লাগল।

জব্বার সাহেবের স্ত্রী রহিমা খাতুন দেখলেন যে স্বামী বিশ্রামে থাকার সময় হাত বেশি কাঁপে। লেখালেখি করতে অসুবিধা হয় এবং হাতের লেখা আগের চেয়ে ছোট ও অস্পষ্ট হয়ে গেছে। চলাফেরার সময় একটি হাত স্বাভাবিকভাবে দুলছে না।

ধীরে ধীরে জব্বার সাহেবের হাঁটাচলায় পরিবর্তন এল। পা টেনে টেনে হাঁটেন এবং পদক্ষেপ ছোট হয়ে গেছে। ভারসাম্য রাখতে কষ্ট হয় এবং মাঝে মাঝে পড়ে যাওয়ার উপক্রম হয়। মুখের অভিব্যক্তি কমে গেছে এবং কথা বলার সময় গলার আওয়াজ আস্তে হয়ে গেছে।

আরো উদ্বেগজনক ব্যাপার হলো তার শরীরের পেশী শক্ত হয়ে গেছে। জামা-কাপড় পরতে ও বোতাম লাগাতে অসুবিধা হয়। সকালে বিছানা থেকে উঠতে কষ্ট হয় এবং ব্যথা অনুভব করেন। গোসল ও দাঁত মাজার মতো সাধারণ কাজগুলো ধীরে ধীরে করতে হয়।

পরিবারের চাপে ঢাকায় একজন নিউরোলজিস্টের কাছে গেলেন। ডাক্তার তার হাত-পায়ের নড়াচড়া, কাঁপুনি ও পেশীর শক্ততা পরীক্ষা করলেন। DaT স্ক্যান করে মস্তিষকের ডোপামিন নিউরনের কার্যকলাপ দেখলেন। সব পরীক্ষার পর নিশ্চিত হলো এটি পারকিনসন্স ডিজিজ।

পারকিনসন্স রোগ একটি প্রগ্রেসিভ নিউরোডিজেনারেটিভ ব্যাধি যেখানে মস্তিষকের সাবস্ট্যানশিয়া নাইগ্রা অংশের ডোপামিন উৎপাদনকারী নিউরন নষ্ট হয়। এটি মূলত ৫০ বছরের পর হয় এবং পুরুষদের কিছুটা বেশি।

প্রধান লক্ষণ চারটি: বিশ্রামকালীন কাঁপুনি, পেশীর শক্ততা (রিজিডিটি), চলাচলা ধীর হওয়া (ব্র্যাডিকাইনেসিয়া) ও ভারসাম্যহীনতা। অন্যান্য লক্ষণের মধ্যে মুখের অভিব্যক্তি কমে যাওয়া, হাতের লেখা ছোট হওয়া, কোষ্ঠকাঠিন্য, ঘ্রাণশক্তি কমা অন্তর্ভুক্ত।

চিকিৎসায় লেভোডোপা প্রধান ওষুধ যা মস্তিষকে ডোপামিনের অভাব পূরণ করে। কার্বিডোপার সাথে দিলে পার্শ্বপ্রতিক্রিয়া কম হয়। ডোপামিন অ্যাগনিস্ট, MAO-B ইনহিবিটরও ব্যবহৃত হয়। ফিজিওথেরাপি ও নিয়মিত ব্যায়াম অত্যন্ত গুরুত্বপূর্ণ।

জব্বার সাহেব এখন লেভোডোপা-কার্বিডোপা কম্বিনেশন ওষুধ খাচ্ছেন এবং নিয়মিত ফিজিওথেরাপি করছেন। কাঁপুনি অনেক কমে এসেছে এবং চলাফেরায় উন্নতি হয়েছে। যদিও এটি সম্পূর্ণ নিরাময়যোগ্য নয়, কিন্তু সঠিক চিকিৎসায় জীবনযাত্রার মান উন্নত রাখা সম্ভব।